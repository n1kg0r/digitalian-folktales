Lu Signuri, S. Fetru e li Apostuli.

Quannau lu Maistru java caminannu cu li tridici Apostuli, junceru tutti ’nt’ôn paisi, e pani 'un cci nn’era. Cci dissi lu Maistru: — « Petru, carricàtivi 'na petra l’unu. » Si carricàru 'na petra l'unu, e S. Petru si nni carricau una nica nica. Tutti javanu carricati, e S. Petru java beddu lèggiu. Dici lu Maistru: — «Ora jamu 'nta n'âtru paisi; si ddà pani cci nn'è, l'accattamu; s’un cci nn'è vi fazzu la binidizioni, e li petri v'addiventanu pani. »
Jeru ‘nta n'âutru paisi; pusaru tutti li petri ’nt ôn chianiolu, e s'arripusaru. Lu Maistru cci fìci a tutti la binidizioni, e li petri addivintaru pani. San Petru, ca s'avia purtatu ’na pitrudda, cci scunchiu l’arma !—  «Maistru, dici, e io comu manciu? » — « Eh ! frati mio ! Tu pirchì ti purtasti ’na pitrudda ? L'àutrì ca jeru gravusi, àppiru pani assai. >
Jeru cchiù a jiri ddà: e lu Maistru cci fici carricari 'n'àutra petra l’unu. Pigghiò S. Petru, mariuolu, e si nni carricò una grossa assai; e tutti l’àutri si nni pigghiaru una nica. Lu Signuri si vutò cu l’Apostuli: — « Picciotti, ora ridemu tanticchia cu Petru.»
Junceru ’nt'ôn paisi, e tutti l’Apostuli jittaru la petra pirchì cc'era lu pani; e S. Petru arristò currivatu ca avía purtatu un balatuni senza nuddu piaciri.

Camminannu camminannu, scuntraru a udu. Comu S. Petru java avanti; cci dissi: — «Viditi ca ccà appressu cc'è lu Signuri; addumannàticci la grazia di l’arma. » 'Ncugna chiddu, e cci dici :— «Signuri, haju a mè patri malatu di vicchiaja! Lu facissi stari bonu , Maistru. » Si vôta lu Signuri: — «E chi sugnu medicu io! Lu sapiti ch'aviti a fari ? 'Nfilatilu ’nt'ôn furnu, ca vostru patri addiventa un picciriddu. » Accussì fici chiddu, e sò patri addivintò un picciriddu.
La spècia a S. Petru cci piaciu. Quannu si truvò sulu, java circannu di fari addivintari picciriddu quarchi vecchiu. Giustu giustu cci capita unu chi java a lu scontru di lu Maistru, pirchì avìa la matri ’n fini di morti, e la vulia fatta stari bona. San Petru dici: — «Chi cerchi ? » — « Cercu lu Maistru, ca haju a me matri, donna granni, ca è malata 'nfirma, e lu Maistru sulu pò essiri di dàricci la saluti. » — « E bonu ccà cc'è Petru; sai ch'ha' a fari ? camia un furnu, e ’nfilala ’nta un furnu e idda gualisci.» Ddu puvireddu cci critti, pirchì ca sapìa ca S. Petru era vulutu beni di lu Signuri; e va a la casa, e cuntanti cuntanti va a ’nfila a so matri ’nta la furnu camiatu. Nni vulistivu cchiù ? La vicchiaredda addivìntò un pezzu di carvuni. — « Ah ! santu di ccà e di ddà ! grida lu figghiu; la matri mi fici appizzari stu tignusu!... » Vota e va nni S. Petru. Cc'era lu Maistru, e comu senti la cosa, si misi a rìdiri ca nun si putia tèniri; dici: — « Ah ! Petru ! e chi facisti ?.... > S. Petra circava di scusàrisi, ma lu poviru figghiu jiccava paventi dicennu ca vulia la matri pirchì vulía la matri. La Maistru chi appi a fari? appi a jiri a la casa di la morta, e, cu ’na binidizioni chi cci fici, fici arrivisciri la vicchiaredda: 'na bella giuvina, e livò sta gran chiovu di supra a S. Petru.
